1. HET gezicht van Jesaja, den zoon van Amoz, hetwelk hij zag over Juda en Jeruzalem, in de dagen van Uzzia, Jotham, Achaz en Hizkía, de koningen van Juda.
2. Hoort, gij hemelen, en neem ter ore, gij aarde, want de HEERE spreekt: Ik heb kinderen groot gemaakt en verhoogd, maar zij hebben tegen Mij overtreden.
3. Een os kent zijn bezitter en een ezel de kribbe zijns heren; maar Israël heeft geen kennis, Mijn volk verstaat niet.
4. Wee het zondige volk, het volk van zware ongerechtigheid, het zaad der boosdoeners, de verdervende kinderen; zij hebben den HEERE verlaten, zij hebben den Heilige Israëls gelasterd, zij hebben zich vervreemd, wijkende achterwaarts.
5. Waartoe zoudt gij meer geslagen worden? Gij zoudt des afvals des te meer maken; het ganse hoofd is krank en het ganse hart is mat.
6. Van de voetzool af tot het hoofd toe is er niets geheels aan hetzelve, maar wonden en striemen en etterbuilen, die niet uitgedrukt noch verbonden zijn, en geen derzelve is met olie verzacht.
7. Uw aardrijk is een verwoesting, uw steden zijn met het vuur verbrand; uw land, dat verteren de vreemden in uw tegenwoordigheid, en een verwoesting is er, als een omkering door de vreemden.
8. En de dochter Sions is overgebleven als een hutje in den wijngaard, als een nachthutje in den komkommerhof, als een belegerde stad.
9. Zo niet de HEERE der heirscharen ons nog een weinig overblijfsel had gelaten, als Sódom zouden wij geworden zijn; wij zouden Gomórra gelijk zijn geworden.
10. Hoort des HEEREN woord, gij oversten van Sódom; neemt ter ore de wet onzes Gods, gij volk van Gomórra.
11. Waartoe zal Mij zijn de veelheid uwer slachtoffers? zegt de HEERE; Ik ben zat van de brandoffers der rammen en van het smeer der vette beesten, en heb geen lust aan het bloed der varren, noch der lammeren, noch der bokken.
12. Wanneer gijlieden voor Mijn aangezicht komt te verschijnen, wie heeft zulks van uw hand geëist, dat gij Mijn voorhoven betreden zoudt?
13. Brengt niet meer vergeefs offer, het reukwerk is Mij een gruwel; de nieuwe maanden en sabbatten en het bijeenroepen der vergaderingen vermag Ik niet, het is ongerechtigheid, zelfs de verbodsdagen.
14. Uw nieuwe maanden en uw gezette hoogtijden haat Mijn ziel, zij zijn Mij tot een last; Ik ben moede geworden die te dragen.
15. En als gijlieden uw handen uitbreidt, verberg Ik Mijn ogen voor u; ook wanneer gij het gebed vermenigvuldigt, hoor Ik niet; want uw handen zijn vol bloed.
16. Wast u, reinigt u, doet de boosheid uwer handelingen van voor Mijn ogen weg, laat af van kwaad te doen.
17. Leert goed doen, zoekt het recht, helpt den verdrukte, doet den wees recht, handelt de twistzaak der weduwe.
18. Komt dan, en laat ons tezamen rechten, zegt de HEERE; al waren uw zonden als scharlaken, zij zullen wit worden als sneeuw; al waren zij rood als karmozijn, zij zullen worden als witte wol.
19. Indien gijlieden willig zijt en hoort, zo zult gij het goede dezes lands eten.
20. Maar indien gij weigert en wederspannig zijt, zo zult gij van het zwaard gegeten worden; want de mond des HEEREN heeft het gesproken.
21. Hoe is de getrouwe stad tot een hoer geworden! Zij was vol recht, gerechtigheid herbergde daarin, maar nu doodslagers.
22. Uw zilver is geworden tot schuim; uw wijn is vermengd met water.
23. Uw vorsten zijn afvalligen en metgezellen der dieven, eenieder van hen heeft de geschenken lief, en zij jagen de vergeldingen na; den wees doen zij geen recht, en de twistzaak der weduwe komt voor hen niet.
24. Daarom spreekt de Heere HEERE der heirscharen, de Machtige Israëls: O wee, Ik zal Mij troosten van Mijn wederpartijders, Ik zal Mij wreken van Mijn vijanden.
25. En Ik zal Mijn hand tegen u keren, en Ik zal uw schuim op het allerreinste afzuiveren, en Ik zal al uw tin wegnemen.
26. En Ik zal u uw rechters wedergeven als in het eerst, en uw raadslieden als in den beginne; daarna zult gij een stad der gerechtigheid, een getrouwe stad genoemd worden.
27. Sion zal door recht verlost worden, en haar wederkerenden door gerechtigheid.
28. Maar er zal verbreking zijn der overtreders en der zondaars tezamen; en die den HEERE verlaten, zullen omkomen.
29. Want zij zullen beschaamd worden om der eiken wil, die gijlieden begeerd hebt, en gij zult schaamrood worden om der hoven wil, die gij verkoren hebt.
30. Want gij zult zijn als een eik welks bladeren afvallen, en als een hof die geen water heeft.
31. En de sterke zal wezen tot grof vlas, en zijn werkmeester tot een vonk, en zij zullen beiden tezamen branden, en er zal geen uitblusser wezen.

## Inleiding

Het eerste vers van het hoofdstuk is bedoeld om tot titel of opschrift te dienen van het gehele boek, en het is waarschijnlijk, dat dit de eerste leerrede was die deze profeet heeft moeten uitgeven en in geschrifte vastgelegd, (zoals, naar Calvijn denkt, de gewoonte was van de profeten), aan de deur van de tempel, gelijk bij ons proclamaties op openbare plaatsen aangeplakt worden opdat zij door allen gelezen kunnen worden, Habakuk 2:2, en zij, die wilden er authentieke afschriften van konden nemen, terwijl het oorspronkelijke na enige tijd door de priesters in het archief van de tempel gelegd werd. De leerrede, vervat in dit hoofdstuk, bevat:

I. Een zware beschuldigingen de naam van God ingebracht tegen de Joodse kerk en natie:  
1. Om hun ondankbaarheid, vers 2-3.   
2. Hun onverbeterlijkheid vers 5.  
3. Het algemene bederf en de ontaarding des volks, vers 4, 6, 21, 22.   
4. De verkering van het recht door hun vorsten vers 23.   
II. Een droeve klacht over de oordelen Gods, die zij door hun zonden over zich gebracht hadden en door welke zij bijna geheel in het verderf waren gestort, vers 7-9.  
III. Een rechtvaardige verwerping van een vertoon in de godsdienst, dat zij aanhielden in weerwil van de algemeen heersende afval, vers 10-15.  
IV. Een ernstige roeping tot bekering en verbetering van leven, hun voorstellende leven en dood. leven indien zij gehoor gaven aan de roepstem, en dood, zo zij er geen gehoor aan gaven, vers 16-20. 
V. Een bedreiging van verderf over hen, die zich niet wilden bekeren en verbeteren, vers 24-28, 31.  
VI. Een belofte van een gelukkige reformatie ten laatste, en een wederkeren tot hun oorspronkelijke reinheid en voorspoed, vers 25-27.  
En dit alles moet toegepast worden door ons niet alleen op de gemeenschap waarvan wij leden zijn, in haar openbaar belang, maar op de toestand van onze eigen ziel. 

## Jesaja 1:1 
Hier is:

1\. De naam van de profeet Jesaja, of Jeshajahoe, want zo is hij in het Hebreeuws, die in het Nieuwe Testament Esaias gelezen wordt. De naam betekent het heil des Heeren, een geschikte naam voor een profeet, door wie God de kennis van de zaligheid geeft aan Zijn volk, inzonderheid voor deze profeet, die zoveel profeteert omtrent Jezus, de Zaligmaker, en de grote zaligheid, door Hem gewerkt. Hij wordt gezegd de zoon te zijn van Amoz, niet van Amos de profeet, in het Hebreeuws verschillen hun namen meer dan in onze taal maar, naar de Joden denken, van Amoz, de broeder, of zoon, van Amazia, koning van Juda, een overlevering, even onzeker als die regel welke zij geven, dat, als de vader van een profeet vermeld wordt, deze ook zelf een profeet was. De leerlingen en opvolgers van profeten worden dikwijls hun zonen genoemd, maar wij hebben er weinig of geen voorbeelden van dat hun zonen hun opvolgers waren.

2\. De aard of hoedanigheid van de profetieën, het is een gezicht, daar zij hem in een gezicht was geopenbaard toen hij wakende en wakker was en de woorden Gods heeft gehoord en de gezichten van de Almachtige heeft gezien, zoals Biléam zegt, Numeri 24:4, hoewel het in het eerst misschien niet zo’n verheven, majestueus gezicht was als dat, hetwelk hij later gezien heeft, Hoofdstuk 6:1. De profeten werden zieners, of ziende mannen genoemd, en daarom worden hun profetieën zeer gepast gezichten genoemd, Het was hetgeen hij met zijn geestesoog zag, en door Goddelijke openbaring even duidelijk voorzag, en waarvan hij even wel verzekerd en onderricht was, en waardoor hij even diep getroffen was geworden, als wanneer hij het met zijn lichamelijke ogen had gezien. Gods profeten zagen hetgeen waar zij van spraken, wisten wat zij zeiden, en zij eisen ons geloof voor niets anders, dan voor hetgeen zij zelf geloofden en waarvan zij ten volle verzekerd waren, Johannes 6:69, 1 Johannes 1:1. Zij konden niet anders dan spreken van hetgeen zij zagen, zij moesten het, omdat zij zagen hoe groot een belang allen, die om hen heen waren er bij hadden, Handelingen 4-20, 2 Korinthe 4:13. 

3\. Het onderwerp van de profetie, het was het gezicht, hetwelk hij zag over Juda en Jeruzalem het land van de twee stammen, en de stad, die metropolis of hoofdstad was, en er is weinig in betreffende Efraïm, of de tien stammen, van wie zoveel is in de profetie van Hoséa. Sommige hoofdstukken in dit boek hebben betrekking op Babel, Egypte, Tyrus en sommige naburige volken, maar het heeft Zijn titel naar hetgeen er het voornaamste onderwerp van is en daarom wordt gezegd dat het is over Juda en Jeruzalem, de andere volken, van wie gesproken wordt, waren zulke, waarmee het volk van de Joden zaken had. Tot hen brengt Jesaja zeer bijzonder:

a. Onderricht, want het is het voorrecht van Juda en Jeruzalem, dat hun de woorden Gods waren toevertrouwd.

b. Bestraffing en bedreiging, want indien in Juda, waar God bekend is, indien in Salem, waar Zijn naam groot is, ongerechtigheid wordt gevonden, dan zal er met hen, eerder dan met iemand anders, voor afgerekend worden.

c. Troost en bemoediging in zware tijden, want de kinderen van Sion moeten zich verheugen over hun Koning.

4\. De datum van de profetie, hij profeteerde in de dagen van Uzzia, Jotham, Achaz en Hiskia. Hieruit blijkt, 

a. dat hij gedurende lange tijd heeft geprofeteerd, inzonderheid indien hij -zoals de Joden zeggen- ten laatste door Manasse werd ter dood gebracht, in stukken gezaagd zijnde, waarop, naar sommigen denken, de apostel doelt in Hebreeën 11:37. Van het jaar, toen koning Uzzia stierf, Hoofdstuk 6:1, tot aan Hiskia’s ziekte en herstel, zijn zeven en veertig jaren verlopen, hoe lang daarvoor en daarna hij heeft geprofeteerd is niet zeker, sommigen rekenen zestig, anderen tachtig jaren in het geheel. Het was een eer voor hem en een geluk voor zijn volk, dat hij zolang geleefd heeft en aan zijn zegenrijke arbeid is gelaten, en wij moeten veronderstellen, beide dat hij jong is begonnen, en dat hij tot in hoge ouderdom is blijven arbeiden, want de profeten waren niet, zoals de priesters aan een zekere leeftijd gebonden voor het begin en het einde van hun dienst.

b. Dat hij door verschillende tijden is heengegaan. Jotham was een goed koning, en Hiskia nog een betere, die ongetwijfeld deze profeet hebben aangemoedigd, en met hem te rade zijn gegaan, hem hebben beschermd en hem tot hun raadsman aangesteld, maar tussen hen en toen Jesaja in de bloei van zijn tijd was, komt de regering van Achaz die zeer goddeloos was, toen werd hij ongetwijfeld aan het hof met zeer donkere en dreigende blikken aangezien, en waarschijnlijk was hij toen genoodzaakt zich te verbergen. Godvruchtige mensen en goede leraren moeten slechte tijden verwachten in deze wereld en er zich op voorbereiden. Toen is de godsdienst zozeer ter neer geworpen geworden, dat de deuren van het huis des Heeren gesloten waren, en in iedere hoek van Jeruzalem afgodische altaren werden opgericht, en Jesaja er met al zijn Goddelijke welsprekendheid en de boodschappen, die hij onmiddellijk van God zelf had te brengen, niets aan doen kon. De beste mensen, de beste leraren, kunnen het goed niet doen in de wereld, dat zij wensen te doen. 

## Jesaja 1:2-9 
Wij willen hopen dat wij een lieflijker en aangenamer toneel te zien zullen krijgen, voor wij aan het einde zijn van dit boek, maar hier aan het begin ervan, heeft alles een donker, ja zeer donker aanzien voor Juda en Jeruzalem. Wat is de woestijn van deze wereld, indien de kerk de wijngaard, zo’n treurig voorkomen heeft als hier beschreven wordt! 

I. De profeet, hoewel sprekende in de Naam van God, wanhoopt eraan om gehoor te verkrijgen bij de mensen, bij de kinderen van zijn volk, en daarom wendt hij zich tot de hemel en de aarde, en vraagt om hun aandacht vers 2. Hoort, gij hemelen, en neem ter ore gij aarde! Eerder zullen de onbezielde schepselen horen, die de wet waarnemen en aan het doel beantwoorden van hun schepping, dan dit stompzinnige, gevoelloze volk. Laat het licht des hemels hun duisternis beschamen, en de vruchtbaarheid van de aarde hun onvruchtbaarheid, en de stiptheid van beide voor hun tijd hun onregelmatigheid. Mozes begint aldus zijn rede, Deuter. 32:1, waarnaar de profeet hier verwijst, te kennen gevende dat nu de tijd gekomen was, die Mozes daar voorzegd had Deuteronomium 31:29. Of wel, dit is een beroep op hemel en aarde, op engelen, en dan op de inwoners van de boven- en de benedenwereld, laat hen richten tussen God en Zijn wijngaard, kan iemand hunner zo’n voorbeeld van ondankbaarheid tonen? God zal gerechtvaardigd worden als Hij spreekt, en hemel en aarde zullen Zijn gerechtigheid verkondigen, Micha 6:1, 2, Psalm 50:7.

II. Hij beschuldigt hen van lage ondankbaarheid, een zeer zware misdaad, noem iemand ondankbaar, en gij kunt hem bij geen slechter naam noemen: laat hemel en aarde horen en zich verbazen over:

1\. Gods genadige handelingen met zo’n gemelijk, tergend volk, als zij waren. "Ik heb hen gevoed en grootgebracht als kinderen, zij werden goed gevoed en wel onderwezen," Deuteronomium 32:6. "Ik heb hen groot gemaakt en verhoogd, heb hen niet slechts laten opgroeien, maar hen groot gemaakt, hen niet slechts onderhouden, maar bevorderd, hen niet slechts opgevoed, maar hen opgeheven." De voortduur van ons leven, onze genietingen en al onze voorspoed zijn wij verschuldigd aan Gods vaderlijke zorg over ons en Zijn goedheid jegens ons.

2\. Hun slecht gedrag tegenover Hem, die zo teder en liefdevol voor hen was. " Zij hebben tegen Mij overtreden," of zoals sommigen het lezen, "zij zijn van mij afgevallen, zij zijn deserteurs geweest, ja verraders tegen Mijn kroon en waardigheid." Al de blijken van Gods gunst jegens ons als de God van onze natuur en de God, die ons voedt en onderhoudt, verzwaren ons verraderlijk verlaten van Hem en ons hoogmoedig tegenstaan van Hem, kinderen, en toch rebellen! 

III. Hij schrijft dit toe aan hun onwetendheid en onnadenkendheid, vers 3. "Een rund kent zijn eigenaar, maar Israël heeft geen inzicht".
Merk op:

1\. De schranderheid van de os en de ezel, die niet slechts redeloze schepselen zijn, maar van de domste soort van dieren zijn, toch heeft de os nog zo’n besef van plicht, dat hij zijn eigenaar kent, en hem dient, en zich onderwerpt aan zijn juk. De ezel heeft zo’n besef van zijn eigen belang, dat hij de krib kent van zijn heer, waaraan hij gevoederd wordt, en er bij blijft, hij zal er uit zichzelf heengaan als hij losgemaakt wordt. De mens is er voorzeker fraai aan toe, als hij zelfs in kennis en verstand door deze domme dieren beschaamd wordt gemaakt, en niet alleen bij hen ter scholing wordt gezonden, Spreuken 6:6, 7 maar in een lagere klasse dan zij geplaatst wordt, Jeremia 8:7. Geleerder dan de beesten van de aarde, Job 35:11, en toch minder wetende.

2\. De zotheid en domheid van Israël. God is hun eigenaar, hun bezitter, Hij heeft ons gemaakt, en wij zijn Zijn meer dan ons vee het onze is, Hij heeft goed voor ons voorzien, de voorzienigheid is de krib van onze Heer maar velen, die het volk van God genoemd worden, weten het niet en willen het niet bedenken of verstaan, maar vragen: "Wat is de Almachtige, dat wij Hem zouden dienen? Hij is niet onze eigenaar, en wat baat zullen wij hebben, dat wij Hem aanroepen? Hij heeft geen krib voor ons om er aan gevoederd te worden." Hij had geklaagd, vers 2, over de hardnekkigheid van hun wil, zij hebben tegen Mij gerebelleerd. Hier gaat Hij er de oorzaak van na: "zij hebben daarom tegen Mij gerebelleerd, omdat zij geen kennis hebben, zij verstaan niet." Het verstand is verduisterd, en daarom is de ziel vervreemd van het leven Gods, Eféze 4:18. Israël heeft geen kennis, hoewel hun land een land was van licht en kennis, God is bekend in Juda, maar omdat zij niet leven naar hetgeen zij weten, is het in werkelijkheid alsof ze‘ niets wisten. Zij hebben kennis, maar hun kennis doet hun geen goed, omdat zij niet verstaan wat zij weten, zij passen het niet toe op hun toestand, geven er hun gedachten niet aan. Zelfs onder hen, die belijden Gods volk te zijn, die de voorrechten hebben van Zijn volk en onder de verplichtingen ervan zijn, zijn er velen, die zeer zorgeloos en onverschillig zijn omtrent de aangelegenheden van hun ziel. Het niet bedenken wat wij weten is even verderfelijk voor ons in de godsdienst, als onwetendheid omtrent hetgeen wij behoren te weten. De mensen vallen af van God en rebelleren tegen Hem, omdat zij niet weten of bedenken wat zij in gehoorzaamheid en dankbaarheid aan God en in hun eigen belang aan Hem verplicht zijn.

IV. Hij betreurt de algemene verdorvenheid van hun kerk en hun koninkrijk, de ziekte van de zonde was epidemisch, en personen van allerlei rang en stand waren er door aangetast. Wee hel zondige volk, vers 4. De profeet beweent hen, die niet over zichzelf wilden wenen. Wee hun! Hij spreekt met heilige verontwaardiging over hun ontaarding, en hij vreest de gevolgen ervan. Zie hier:

1\. Hoe hij hun zonde verzwaart, en er de boosaardigheid van aantoont, vers 4.

a. De goddeloosheid was algemeen, zij waren een zondig volk, de massa van het volk was verdorven en onheilig, zij waren dit in hun nationale hoedanigheid, in het behandelen van hun openbare verbintenissen met het buitenland, en in de openbare rechtspleging in hun eigen land, zij waren verdorven. Het staat slecht met een volk als de zonde nationaal wordt.

b. Zij was zeer zwaar en snood in haar aard. Zij waren beladen met ongerechtigheid, de schuld ervan, en door die schuld nam de vloek toe, lag zeer zwaar op hen, het was een zeer zware beschuldiging, die tegen hen werd ingebracht, waarvan zij zich nooit konden zuiveren, hun goddeloosheid was als een plant van lood op hen, Zacharia 5:7, 8. En hun zonde, die hen lichtelijk omringde, en waartoe zij maar al te zeer geneigd waren, was een last op hen, Hebreeën 12:1.

c. Zij waren van een slechte afkomst, zij waren het zaad van de boosdoeners, ontrouw zat hun in het bloed, hetgeen de zaak nog zoveel te erger maakte, nog meer tergend en minder geneeslijk, zij zijn opgestaan in de plaats van hun vaderen, en traden in hun voetstappen, om alzo de mate van hun ongerechtigheid vol te doen worden, Numeri 32:14, zij waren een geslacht van rebellen.

d. Zij, die zelf verdorven waren, deden wat zij konden om anderen te verderven, zij zijn niet slechts verdorven kinderen, die besmet geboren zijn, maar verdervende kinderen, die de ondeugd voortplanten en er anderen mee besmetten, niet slechts zondaren, maar verleiders, niet slechts aangepord door Satan, maar als zijn agenten hem dienende. Indien zij, die kinderen worden genoemd, Gods kinderen, die beschouwd worden als behorende tot Zijn gezin, slecht en goddeloos zijn, dan is hun voorbeeld van de aller-slechtste invloed.

e. Hun zonde was een trouweloos afwijken van God, zij weken af van hun trouw, zij hebben De Heere verlaten, aan wie zij zich hadden verbonden, zij zijn achterwaarts gegaan, zij hebben zich vervreemd van God, zich van Hem afgescheiden, Hem hun rug toegekeerd, zij zijn ontrouw geworden aan hun vaandel, hebben de dienst verlaten, toen zij gedrongen werden om voorwaarts te gaan, gingen zij achterwaarts, zij waren onhandig als een onhandige koe, Hoséa 4:16. Het was een onbeschaamd en vermetel tarten van Hem, zij hebben de Heilige Israëls tot toorn verwekt moedwillig en met voorbedachte rade, zij wisten wat Hem tot toorn zou verwekken, en dat deden zij. Het afwijken van hen, die de godsdienst hebben beleden, beleden hebben dat zij in betrekking staan tot God, is zeer bijzonder tergend voor Hem.

2\. Hoe hij dit duidelijk maakt door een vergelijking met een door ziekte ondermijnd lichaam geheel bedekt met melaatsheid, of, zoals Jobs lichaam, met zweren en etterbuilen, vers 5, 6.

a. De ziekte heeft de levensdoelen aangetast, en dreigt dus dodelijk te zijn. Krankheden van het hoofd en het hart zijn het gevaarlijkst, nu is het hoofd, het gehele hoofd, ziek, het hart, het gehele hart is mat, zij waren verdorven in hun oordeel, de melaatsheid was in hun hoofd, zij waren geheel en al onrein, hun genegenheid voor God en godsdienst was koud, verdwenen, wat overig was, stond op het punt van te sterven, Openbaring 3:2. 

b. De ziekte heeft zich verspreid over het gehele lichaam, en wordt uiterst walgelijk, van de voetzool af tot het hoofd toe, van de geringste boer tot de voornaamste rijksgrote, is er niets geheels, geen goed beginsel, geen godsdienst (want dat is de gezondheid van de ziel), niets dan wonden en etterbuilen, schuld en bederf de droeve uitwerkselen van Adams val, walglijk voor de heiligen God, pijnlijk voor de gevoelige ziel. Zij waren dit voor David, toen hij klaagde, Psalm 3:3,4 Mijne etterbuilen stinken, zij zijn vervuild vanwege mijn dwaasheid, Psalm 32:3, 4. Geen pogingen werden gedaan om tot een reformatie te komen, of, indien zij gedaan werden, bleken zij zonder kracht of uitwerking te wezen. De zweren waren niet uitgedrukt, de wonden niet verbonden, noch met olie verzacht. Zolang er geen berouw is van de zonde, zijn de wonden niet gepeild, niet gereinigd, het hoogmoedige vlees er in is niet weggesneden, en terwijl zij bijgevolg niet vergeven werd, zijn de wonden niet verzacht en niet verbonden, is er niets gedaan om ze te genezen, de noodlottige gevolgen ervan te voorkomen.

V. Diep treurt hij over de oordelen Gods, die zij over zich gebracht hadden door hun zonden en hun onverbeterlijkheid onder die oordelen.

1\. Hun koninkrijk was bijna ten ondergang gebracht, vers 7. Zij waren zo diep rampzalig, dat beide hun steden en hun land verwoest waren, en zij waren zo stompzinnig, dat het nodig was hun dit te zeggen, dat het hun werd aangetoond. "Zie hoe het is, uw aardrijk is een verwoesting, de grond ligt braak uit gebrek aan inwoners om hem te bebouwen, daar de dorpen verlaten zijn, Richteren 5:7. En zo zijn de velden en wijngaarden een woestijn gelijk geworden, geheel opgeschoten van distels, Spreuken 24:31. Uw steden zijn met vuur verbrand, door de vijanden, die in uw land zijn gevallen," (vuur en zwaard gaan gewoonlijk samen) "en wat betreft de vruchten van uw land, die uw gezinnen tot voedsel moesten verstrekken, vreemden verteren ze, en tot nog grotere kwelling en ergernis voor u, doen zij het voor uw ogen, en gij kunt het niet beletten of voorkomen, gij verhongert, terwijl uw vijanden zich oververzadigen met hetgeen u tot onderhoud moest strekken. De verwoesting van uw land is als een verwoesting door de vreemden, het wordt door de aanvallende vijanden behandeld, zoals men verwachten kon dat het door vreemden behandeld zou worden." Jeruzalem zelf, die als de dochter was van Sion, (de tempel, gebouwd op Sion, was een moeder, een voedstermoeder voor Jeruzalem) of Sion zelf, de heilige berg, die aan God dierbaar is geweest als een dochter, was nu verloren, verlaten, open en bloot, als een hutje in de wijngaard, waarin, als de wijnoogst voorbij is, niemand woont, en waarvoor niemand zorgdraagt, en ziet er even ellendig en verachtelijk uit als een nachthutje in de komkommerhof, en iedereen is bevreesd om er nabij te komen, en zorgt er voor om wat hij er in heeft, er uit te verwijderen, alsof het een belegerde stad was, vers 8. 
En sommigen denken dat het de rampspoedige toestand van het koninkrijk is, die vergeleken wordt bij een ziek lichaam, vers 6. Deze leerrede werd waarschijnlijk gehouden onder de regering van Achaz, toen Juda aangevallen werd door de koningen van Syrië en Israël, de Edomieten en de Filistijnen, die velen met het zwaard hebben gedood en velen gevankelijk weggevoerd, 2 Kronieken 28:5, 17, 18. Nationale goddeloosheid en onzedelijkheid brengen nationale verwoesting. Kanaän, de roem van alle landen, de berg Sion, de vreugde van de gehele aarde, zijn beide een smaad en een verderf geworden, en zij zijn dit geworden door de zonde, deze grote kwaaddoenster.

2\. Toch hebben zij zich volstrekt niet verbeterd, en daarom dreigt God nog andere maatregelen met hen te zullen nemen, vers 5. Waarom zou gij meer geslagen worden met enigerlei verwachting van er u goed mee te doen, als gij des afvalt des te meer maakt naarmate uw bestraffingen meerder wordend. Gij zult al meer en meer rebelleren, zoals inzonderheid Achaz gedaan heeft, die ten tijde als men hem benauwde, de overtredingen tegen De Heere nog meer maakte, 2 Kronieken 28:22. Zo zal de arts, als hij ziet dat de ziekte van de patiënt ongeneeslijk is, hem niet meer lastig vallen met medicijnen, en de vader besluit zijn kind niet meer te kastijden als hij bevindt dat het zich geheel verhard heeft, maar onterft het. Er zijn van de zodanigen, die slechter gemaakt worden door de methodes, die God aanwendt om hen beter te maken, hoe meer zij geslagen worden hoe meer zij rebelleren, hun bederf, in plaats van te worden gedood, wordt geprikkeld, zij worden door hun beproevingen verbitterd, en hun hart verhardt zich. In de weg van een rechtvaardig oordeel laat God soms af van hen te bestraffen en te kastijden, die zich gedurende lange tijd onverbeterlijk hebben betoond, en die Hij daarom besluit te verderven. Het verworpen zilver zal niet in de smeltkroes worden geworpen, maar op de mesthoop, Jeremia 6:29, 30. Zie Ezechiël 24:13, Hoséa 4:14. Die vuil is, dat hij nog vuil worde. 

VI. Hij vertroost zich met de overweging, dat er een overblijfsel is, dat een gedenkteken zal worden van Gods genade en goedertierenheid, niettegenstaande het algemene bederf en de verwoesting, vers 9. Zie hier:

1\. Hoe nabij zij er aan toe waren om volkomen uitgeroeid te worden. Zij zijn bijna als Sodom en Gomorra geworden, beide ten opzichte van zonde en van verderf, zij waren bijna zo slecht geworden, dat er geen tien onder hen gevonden konden worden, en bijna zo rampzalig, dat niemand in het leven was gebleven en hun land in een zwavelachtige zee was verkeerd. De Goddelijke gerechtigheid zei: Maak hen als Adama, stel hen als Zeboim, maar de goedertierenheid zei: Hoe zou Ik dit doen? Hoséa 11:8, 9.

2\. Wat het was, dat hen er voor behoedde. De Heere der heerscharen had hun een weinig overblijfsel gelaten, dat was vrijgehouden van de algemenen afval en behouden bleef tegen de komende algemene rampen. Dit wordt aangehaald door de apostel, Romeinen 9:27, en toegepast op die weinigen uit het Joodse volk, die in zijn tijd het christendom hebben omhelsd, terwijl de massa van het volk het bleef verwerpen, en in wie de beloften, gedaan aan de vaderen vervuld werden. In de ergste tijden is er nog een overblijfsel, dat behoed wordt tegen de ongerechtigheid en behouden wordt voor genade, zoals Noach en zijn gezin in de zondvloed, Lot en zijn gezin in de verwoesting van Sodom. De Goddelijke genade triomfeert in te onderscheiden door een daad van vrijmacht. Dit overblijfsel is dikwijls zeer klein, in vergelijking met het zeer grote aantal van rebellerende, ten verderve gaande zondaren. De menigte, het grote getal, is geen kenmerk van de ware kerk, Christus heeft slechts een kleine kudde. Het is Gods werk om sommigen te heiligen en te behouden, terwijl anderen overgelaten worden om in hun onreinheid om te komen, het is het werk van Zijn macht als De Heere van de heerscharen, als Hij ons dat overblijfsel niet had gelaten, er zou niemand overgebleven zijn, de verdervers, vers 4, deden alles wat zij konden, om allen te verderven, en de verwoesters, vers 7, om alles te verwoesten, en zij zouden overmocht hebben, indien God zelf niet tussenbeiden ware getreden om zich een overblijfsel te behouden, dat nu gehouden en verplicht is om Hem al de eer te geven. Het is goed voor een volk, dat er voor bewaard bleef om geheel en al ten verderve te gaan, om terug te zien en te bespeuren hoezeer nabij zij er toe geweest zijn, man de rand van het verderf waren gekomen, en dan te zien, hoeveel zij aan enkele Godvruchtige mensen te danken hebben, die in de bres hebben gestaan, en dat dit te danken was aan God, die hun deze Godvruchtige mensen had overgelaten. Het zijn de goedertierenheden des Heeren, dat wij niet vernield zijn. 

## Jesaja 1:10-15

I. Hier roept God hen (maar tevergeefs) om Zijn woord te horen, vers 10.

1\. De titel, die hij hun geeft is zeer vreemd, gij oversten van Sodom en gij volk van Gomorra. Dit geeft te kennen hoe rechtvaardig het in God zou geweest zijn, om hen als Sodom en Gomorra te maken in verderf en ondergang, vers 9, omdat zij zich aan Sodom en Gomorra gelijk gemaakt baadden in zonde. De mannen van Sodom waren boos en grote zondaars tegen de Heer, Genesis 13:13, en dat waren ook de mannen van Juda, als de oversten slecht waren, is het niet te verwonderen dat het volk het ook was. De ondeugd overweldigde de deugd, want zij had de oversten, de mannen van aanzien, aan haar zijde, en zij overstemde haar, want zij had het volk, de grote menigte aan hun zijde. De stromen aldus sterk zijnde, kon geen mindere kracht dan die van de Heere der heerscharen een overblijfsel in stand houden, vers 9. De oversten worden stoutmoedig aangevallen door de profeet, als oversten van Sodom, want hij wist geen vleiende titels te geven. De overlevering van de Joden zegt dat hij lang daarna daarom in staat van beschuldiging werd gesteld en ter dood gebracht, als hebbende de goden gevloekt en de oversten in zijn volk gelasterd.

2\. Wat hij van hen eist is zeer redelijk, "Hoort des Heeren woord, en neemt ter ore de wet van onze God, geeft acht op hetgeen God u te zeggen heeft, en laat Zijn woord u een wet wezen." De volgende verklaring van weerzin in hun offeranden zou een soort van nieuwe wet voor hen wezen, hoewel zij in werkelijkheid slechts een uitlegging was van de oude wet, maar er moet bijzonder acht op worden geslagen, zoals ook geëist wordt in Psalm 50:7, 8. "Hoort dit, en siddert, hoort dit, en zijt gewaarschuwd." 

II. Rechtvaardig weigerde God hun gebeden te horen en hun diensten aan te nemen, hun offeranden en hun brandoffers, het vet en het bloed ervan, vers 11, hun betreden van Zijn voorhoven, vers 12, hun offers, hun reukwerk, en hun plechtige vergaderingen, vers 13, hun nieuwe maanden en hun gezette hoogtijden, vers 14, hun vroomste gebeden, vers 15 het wordt alles verworpen, omdat hun handen vol bloed zijn. Merk nu op:

1\. Er zijn velen, die vreemd zijn voor, ja vijanden zijn van de kracht van de godsdienst maar toch zeer ijverig zijn voor het vertoon, de schaduw, de vorm ervan. Dit zondige volk, dit zaad van boosdoeners, deze oversten van Sodom en dit volk van Gomorra hebben niet op de altaren van valse goden, (zij worden er hier niet van beschuldigd) maar op het altaar van de God van Israël, offers gebracht, ja een menigte ervan, zoveel als door de wet werden geëist, veeleer nog meer, niet alleen dankoffers, waarvan zij zelf een deel hadden, maar brandoffers, die tot eer van God geheel verbrand werden, ook brachten zij niet het gescheurde en kreupele en zieke, maar vette beesten, en het vet ervan, de besten van hun soort, zij hebben geen andere gezonden, om hun offeranden voor hen te offeren, maar kwamen zelf om voor God te verschijnen, zij nemen de ingestelde plaatsen waar, niet op de hoogten of in bossen, maar in Gods eigen voorhoven, en de ingestelde tijden, de nieuwe maanden en sabbatten en gezette hoogtijden, waarvan zij geen verzuimden, ja, het schijnt dat zij buitengewone vergaderingen bijeenriepen en plechtige bijeenkomsten hielden ter godsdienstige aanbidding, behalve nog die welke door God waren vastgesteld. Maar dit was nog niet alles, zij wendden zich tot God, niet alleen in de waarneming van plechtigheden maar met gebed, zij baden, zij baden dikwijls, zij deden vele gebeden, menende dat zij om hun vele spreken verhoord zouden worden, ja zij waren vurig en dringend in hun gebed zij breidden hun handen uit als mensen die geheel in ernst zijn. Nu zouden wij gedacht hebben, en ongetwijfeld dachten ze zelf het, dat deze een vroom, godsdienstig volk waren, en toch was het er ver vandaan dat zij dit waren, want:

a. Hun hart was ledig van ware godsvrucht, zij kwamen om voor God te verschijnen, vers 12, om voor Zijn aangezicht gezien te worden; aldus de kanttekening. Zij bleven staan bij het uitwendige van de plichten, zij bedoelden niets meer dan om van de mensen gezien te worden, en gingen ook niet verder dan hetgeen door de mensen gezien kan worden.

b. Hun handen waren vol bloed, zij hadden zich schuldig gemaakt aan moord, roof en verdrukking onder schijn van wet en gerechtigheid. Het volk vergoot bloed en de oversten straften hen er niet voor, de oversten vergoten bloed, en het volk hielp hen daarbij en moedigde hen er in aan, zoals de oudsten van Jizreël Isebel hebben geholpen om Naboths bloed te vergieten. Boosaardigheid is moord in het hart in de ogen van God, die zijn broeder haat in zijn hart, heeft in werkelijkheid zijn handen vol bloed.

2\. Als zondaren onder de oordelen Gods zijn, dan zullen zij er lichter toe gebracht worden om zich tot bidden te begeven, dan om hun zonden te verlaten en hun leven te verbeteren. Hun land was nu verwoest, en hun steden waren verbrand, vers 7, en dit wekte hen op om hun offeranden en hun slachtoffers regelmatiger aan God te brengen dan zij gedaan hadden, alsof zij God Almachtig wilden omkopen om de straf op te heffen en hun verlof te geven om voort te gaan in hun zonde. Als Hij hen doodde, zo vroegen zij naar Hem, Psalm 78:34. Heer, in benauwdheid hebben zij U gezocht, Hoofdstuk 26:16. Velen zullen geredelijk hun offers afstaan, maar kunnen er niet toe bewogen worden om afstand te doen van hun zonden.

3\. De prachtigste en kostbaarste godsdienstige verrichtingen van goddeloze mensen zonder een grondige verbetering van hart en leven zijn voor God zo weinig aangenaam of welbehaaglijk, dat zij Hem veeleer een gruwel zijn. In een grote verscheidenheid van uitdrukking wordt hier aangetoond dat gehoorzamen beter is dan offerande, ja dat offerande zonder gehoorzaamheid een bespotting, een belediging, een terging van God is. De betrekkelijke geringachting door God hier uitgedrukt van het waarnemen van uitwendige plechtigheden was een stilzwijgende aanduiding van hetgeen, waar zij ten slotte toe komen zullen, als zij allen teniet gedaan zullen worden door de dood van Christus, hetgeen nu reeds weinig in tel was, zal ter bestemder tijd van alle waarde beroofd zijn. Gij hebt geen lust gehad aan slachtoffer en spijsoffer, en aan gebed in de kracht daarvan gedaan, toen zei Ik, zie Ik kom. Hun offers worden hier voorgesteld:

A. Als vruchteloos en onbeduidend. Waartoe dienen zij? vers 11. Het is vergeefs offer, vers 13. Te vergeefs eren zij Mij, Mattheüs 15:9. Het was alles verloren arbeid en diende tot geen goed doel, want, 

a. Het werd niet beschouwd als een daad van plichtsbetrachting, of van gehoorzaamheid aan God, wie heeft dit van uw hand geëist? vers 12. Niet dat God Zijn inzettingen verloochende, of weigerde om bij Zijn machtiging er toe te blijven, maar in hetgeen zij deden hadden zij het oog niet op Hem, die het eiste, en in werkelijkheid heeft Hij het ook niet van hen geëist wier handen vol waren van bloed, en die in hun onboetvaardigheid volhardden.

b. Het heeft hen niet aanbevolen in Gods gunst, Hij had geen behagen in het bloed van hun offers, want Hij achtte er zich niet door geëerd.

c. Het zou hun geen hulp of verlichting bezorgen. Zij bidden, maar God zal niet horen, omdat zij met hun hart naar ongerechtigheid hebben gezien, Psalm 66:18, Hij wilde hen niet verlossen, want zij deden wel vele gebeden, maar geen één kwam uit een oprecht hart. Geen van hun godsdienstige verrichtingen was hun van enig nut. Ja zij waren 

B. Hatelijk en beledigend. God heeft ze niet alleen niet aangenomen, maar Hij verafschuwde ze. "Het zijn uw slachtoffers, niet de Mijne, Ik ben er oververzadigd van, Ik ben ze zat." Hij had ze niet nodig, Psalm 50:10, Hij heeft ze niet begeerd, Hij had er genoeg van, ja meer dan genoeg. Hun komen in Zijn voorhoven noemt Hij hun "besteden ervan", of hun "vertreden ervan". Tot zelfs hun bijwonen van de inzettingen wordt verklaard als een minachten ervan. Hun reukwerk, hoe geurig ook, was Hem een gruwel, want het werd gebrand in geveinsdheid en met een boze bedoeling. Hun plechtige vergaderingen vermocht Hij niet, Hij kon ze niet geduldig aanzien, Hij kon de belediging, die zij voor Hem waren, niet dragen. Hun plechtige bijeenkomst is ongerechtigheid, niet de zaak op zichzelf, maar zoals zij haar deden. Het is een kwelling, een ergernis van God-zo lezen het sommigen-om de inzettingen aldus onteerd te zien, niet slechts door goddeloze mensen, maar door goddeloze bedoelingen. "Mijn ziel haat ze, zij zijn Mij tot een last, een belemmering, Ik walg ervan, ik ben ze moe. Ik ben moe geworden ze te dragen." Hij is nooit moe van de gebeden van de oprechten te horen, maar de kostbare offers van de goddelozen is Hij spoedig moede. Hij verbergt Zijn ogen van hun gebeden als hetgeen, waarvan Hij een afkeer heeft en waarop Hij toornig is. 

Dit alles dient om aan te tonen:

a. Dat de zonde zeer hatelijk is in Gods ogen, zo hatelijk, dat zelfs de gebeden van de mensen en hun godsdienstige handelingen er hatelijk door worden voor Hem.

b. Dat geveinsde vroomheid dubbele ongerechtigheid is. Geveinsdheid in de godsdienst is meer dan iets anders verfoeilijk in de ogen van de God des hemels. Hiëronymus past dit toe op de Joden in de tijd van Christus, die een grote ijver voorwendden voor de wet en de tempel maar zich en al hun godsdienstige verrichtingen tot een verfoeisel maakten in Gods ogen door hun handen vol te maken van het bloed van Christus en Zijn apostelen, en aldus de mate van hun ongerechtigheid vol deden worden. 

## Jesaja 1:16-20 
Hoewel God hun diensten heeft verworpen als ongenoegzaam om hun zonden te verzoenen, terwijl zij er in volhardden, verwerpt Hij toch hen niet, als zijnde in een hopeloze toestand, maar roept hen hier om hun zonden te verlaten, die de aanneming in de wegstonden van hun diensten, en dan zal alles wel wezen. Laat hen niet zeggen, dat God twist met hen zocht, neen, Hij stelt een middel voor tot verzoening. Merk hier op:

I. Een roeping tot berouw en bekering. "Indien gij wilt dat uw offers aangenomen en uw gebeden verhoord zullen worden, dan moet gij het werk aan het rechte einde beginnen. Bekeert u tot Mijn wet, (aldus begint de Chaldeeër deze vermaning) legt u met uw geweten toe op het volbrengen van de plichten van de tweede tafel, anders moet gij niet verwachten aangenomen te zullen worden in uw handelingen van de godsvrucht. Gelijk gerechtigheid en barmhartigheid nooit vergoeding of verzoening kunnen doen voor atheïsme en goddeloosheid, zo zullen gebeden en offeranden nooit verzoening doen voor bedrog en verdrukking want gerechtigheid jegens de mensen is evenzeer een tak van zuivere godsdienst als vroomheid voor God een tak is van algemene gerechtigheid.

1\. Zij moeten nalaten van kwaad te doen , geen onrecht meer doen, geen onschuldig bloed meer vergieten, dat is de betekenis van zich te wassen en zich te reinigen, vers 16. Zij moeten niet slechts treuren en berouw hebben over de zonde, die zij bedreven hadden, maar voor het vervolg het bedrijven ervan nalaten, en al de boze lusten doden die hen er toe neigden. Zonde verontreinigt de ziel, en het is nodig, dat wij er ons van wassen door berouw en er ons van afwenden tot God. Wij moeten niet alleen het boze wegdoen, dat voor het oog van de wereld is, door ons te onthouden van grove zonden, maar ook dat hetwelk voor Gods ogen is, de wortels en de gewoonten van de zonden, die in ons hart zich, deze moeten verpletterd en gedood worden.

2\. Zij moeten leren goed doen. Dat was nodig om hun bekering volkomen te maken. Het is niet genoeg dat wij aflaten van kwaad te doen, wij moeten ook leren goed doen.

a. Wij moeten doen, niet aflaten van kwaad te doen en dan lui en ledig gaan staan.

b. Wij moeten goed doen, het goed, dat de Heer, onze God, van ons eist, en waarvan wij goede rekenschap kunnen geven.

c. Wij moeten het goed doen, op de rechte wijze, en voor een goed doel, en, 

d. Wij moeten leren goeddoen, wij moeten ons moeite geven om de kennis te verkrijgen van onze plicht, er weetgierig voor zijn en er ons aan gewennen, opdat wij geredelijk onze handen aan het werk kunnen slaan, en meesters worden in de heilige kunst van goed doen. Hij dringt er inzonderheid bij hen op aan dat zij goed zullen doen in de dingen, waar zij zeer bijzonder in gebreke voor waren gebleven, namelijk in de plichten van de tweede tafel van de wet, zoekt het recht, vraagt naar hetgeen recht is, opdat gij het kunt doen, wees in zorg om op de weg van uw plicht te worden gevonden, en wandelt niet zo maar in de blinde, of op goed geluk af, zoekt gelegenheden om goed te doen. Helpt de verdrukte, hen, die uzelf verdrukt hebt, bevrijdt hen van hun last, Hoofdstuk 58:6. 
Gij, die macht in uw handen hebt gebruikt haar tot hulp en steun van hen, die door anderen verdrukt worden, want dat is uw taak, uw werk, doet recht aan hen, die onrecht lijden, trekt u inzonderheid de belangen aan van de wezen en de weduwen, die, omdat zij zwak en hulpeloos zijn, door trotse lieden vertreden worden en mishandeld, treedt gij voor hen op voor het gericht, als dit nodig is spreekt voor hen, die niet voor zichzelf weten te spreken, en die niet bij machte zijn u te belonen voor uw vriendelijkheid. Wij eren in waarheid God, als wij goed doen in de wereld, en daden van gerechtigheid en barmhartigheid zijn Hem meer welbehaaglijk dan alle slachtoffers en brandoffers.

II. Een bewijsvoering voor de rechtbank van het verstand van de billijkheid van Gods handelingen met hem:, Komt dan, en laat ons tezamen richten vers. "Zolang uw handen vol bloed zijn, wil Ik niets met u van doen hebben, al brengt gij Mij ook een menigte van offeranden, maar indien gij u wast en reinigt, dan zijt gij welkom om tot Mij te naderen, komt dan en laat ons de zaak bespraken." Diegenen, en alleen diegenen, die hun verbintenis met de zonde verbreken, zijn welkom om in verbond en gemeenschap met God te komen, Hij zegt: Komt dan, die hun tevoren verbood om in Zijn voorhoven te komen. Zie Jakobus 4:8. Of liever: Er waren onder hen personen, die zich beschouwden als te zijn beledigd door de geringachting, die God betoonde voor hun menigte van offeranden, zoals Hoofdstuk 58:3. Waarom vasten wij, zeggen zij, en Gij ziet het niet aan? Zij stelden God voor als een harde meester, die het niet mogelijk was te behagen. "Komt", zegt God, laat ons de zaak openhartig bespreken, en Ik twijfel niet, of het zal blijken dat Mijn wegen recht, maar de uw onrecht zijn, Ezechiël 18:25. De godsdienst heeft recht en rede aan zijn zijde, er is alle reden, dat wij zullen doen wat God wil dat wij doen zullen. De God des hemels verwaardigt zich om de zaak te beredeneren met hen, die Hem tegenspreken en afkeurende aanmerkingen op Hem maken, want Hij zal rechtvaardig zijn in Zijn spreken Psalm 51:6. De zaak behoeft slechts blootgelegd te worden (zoals zij hier blootgelegd is), en dan zal zij vanzelf beslist worden. God toont hier aan hoe het met hen stond, zoals Hij het doet in Ezechiël 18:21,24, 33:18, 19, en laat het dan aan hen over om te oordelen of de voorwaarden, die hun gesteld werden, niet billijk zijn.

A. Zij kunnen redelijkerwijs niet meer verwachten dan dat zij, zo zij berouw hebben en zich bekeren, in Gods gunst hersteld zullen worden, niettegenstaande hun vroegere tergingen. "Dit kunt gij verwachten," zegt God, en het is zeer vriendelijk, wie zal onbeschaamd genoeg zijn, om het op andere voorwaarden te begeren? 

a. "Er wordt zeer weinig geëist, niets meer dan dat gij gewillig zijt en hoort, dat is gehoorzaam zijt -dat gij er in toestemt om te gehoorzamen, zo lezen het sommigen- dat gij uw wil onderwerpt aan de wil van God, in Zijn wil berust, en u in alles laat besturen en regeren door Hem, die oneindig wijs en goed is." Hier wordt geen boetedoening opgelegd voor hun vorige halsstarrigheid, het juk wordt niet zwaarder gemaakt, niet harder op hun schouders gelegd, alleen maar: "terwijl gij tevoren slecht en weerstrevend zijt geweest, en u niet wilde onderwerpen aan hetgeen tot uw eigen welzijn strekte, wees thans volgzaam, laat u regeren." Hij zegt niet: "indien gij volkomen gehoorzaam zijt," maar, "indien gij gewillig er toe zijt," want indien er een gewillig hart is, dan wordt het aangenomen.

b. Wat hierop beloofd wordt is zeer groot. 

Ten eerste. Dat hun al hun zonden vergeven zullen worden, en tegen hen niet meer gedacht zullen worden. Al zijn zij ook rood als scharlaken en karmozijn, al rust er ook bloedschuld op u, zal u ook die vergeven worden, zo ge er berouw van hebt, en in de ogen Gods zult gij wit wezen als sneeuw." Aan de grootste zondaren zal, indien zij oprecht berouw hebben, hun zonde vergeven worden, zodat hun geweten gereinigd en bevredigd is. Al waren onze zonden als scharlaken en karmozijn, een dubbele verf, eerst in de wol van de oorspronkelijke besmetting, en daarna in de vele draden van dadelijke, werkelijke overtreding, ofschoon wij dikwijls in die verf gedompeld werden door onze velerlei afval en afwijkingen tot zonde, hoewel wij er gedurende lange tijd van doortrokken waren, zoals het laken in de scharlaken verf, zal de vergevende genade de vlek volkomen verwilderen, en er door ontzondigd zijnde als met hysop, zullen wij rein zijn, Psalm 51:9. Als wij ons rein maken door berouw en verbetering van leven, vers 16, dan zal God ons wit maken door een volkomen vergeving. 
Ten tweede. Dat zij dan al het geluk en welvaren zullen hebben, die zij kunnen begeren. "Weest slechts gewillig en gehoorzaam, zo zult gij het goede van dit land eten, van dit land van de belofte, gij zult de zegen hebben van het nieuwe verbond, van het hemelse Kanaän, al het goede van dat land." Zij, die volharden in de zonde, kunnen, hoewel zij in een goed land wonen, er met geen vrede of gerustheid des harten het goede van eten, schuld verbittert het alles, maar indien zij vergeven is, dan wordt alles lieflijk en aangenaam, dan kan men alles genieten met blijdschap en dankbaarheid aan God.

B. Zij konden met rede niets anders verwachten dan dat zij, indien zij hardnekkig in hun ongehoorzaamheid blijven volharden, verlaten zullen worden, en het vonnis van de wet aan hen zal worden voltrokken. Wat kan rechtvaardiger zijn? vers 20. Maar indien gij weigert en weerspannig zijt, indien gij voortgaat met te rebelleren tegen de regering van God, en de aanbiedingen van de Goddelijke genade afwijst, zo zult gij van het zwaard gegeten worden, van het zwaard uwer vijanden, die de opdracht zullen hebben om u te vernielen, van het zwaard van Gods gerechtigheid van Zijn toorn en wraak, dat tegen u uitgetogen zal worden, want dat is het wat de mond des Heeren heeft gesproken, en dat Hij volbrengen zal, ter handhaving van Zijn eer. Zij, die niet geregeerd willen worden door Gods scepter, zullen gewis en rechtvaardig door Zijn zwaard worden gegeten. En nu worden leven en dood, goed en kwaad u aldus voorgesteld. Komt dan er, laat ons te samen richten. Wat hebt gij in te brengen tegen de billijkheid hiervan, of tegen het aannemen van de voorwaarden door God gesteld? 

## Jesaja 1:21-31 
I. Hier wordt de ontzettende ontaarding van Juda en Jeruzalem ten zeerste betreurd. Zie:

1\. Wat de koninklijke stad geweest is: een getrouwe stad, getrouw aan God en de belangen van Zijn koninkrijk onder de mensen, getrouw aan het volk en zijn openbare belangen. Zij was vol recht, gerechtigheid werd naar behoren uitgeoefend in de gerechtshoven, op de stoelen van het gericht die daar gezet weren, de stoelen van het huis van David, Psalm 122:5. De mensen waren in het algemeen eerlijk in hun handelingen, en verafschuwden het om onrecht te doen, gerechtigheid herbergde in haar, zij verbleef voortdurend in hun paleizen en in al hun woningen, niet slechts nu en dan geroepen, als hun dit zo eens schikte neen, zij was er thuis. Noch heilige steden, noch koninklijke steden, noch plaatsen waar de regering wordt uitgeoefend, zijn getrouw aan hun opdracht, indien er geen godsdienst in woont.

2\. Wat zij nu was geworden. Die schone, deugdzame bruid was nu verleid en een hoer geworden, de gerechtigheid woonde niet langer in Jeruzalem (terras astraal reliquit-Astrea verliet de aarde), zelfs moordenaars bleven ongestraft en woonden er zonder verontrust te worden, ja de vorsten zelf waren zo wreed en verdrukkend, dat zij niet beter dan moordenaars waren geworden, een onschuldig man kon beter op zijn hoede zijn tegen een bende van rovers of moordenaars dan tegen een rechtbank van zulke rechters. Het is een grote verzwaring van de goddeloosheid van enigerlei geslacht of volk, dat hun voorouders vermaard waren voor deugd en rechtschapenheid, en gewoonlijk zullen zij, die aldus ontaard zijn, zich de slechtsten van allen betonen. (Corruptio optimi est pessima). Hetgeen oorspronkelijk het beste was, zal, als het verdorven wordt, het slechtste wezen Lukas 11:26, Prediker 3:16, zie Jeremia 23:15- 17. Dit wordt verklaard en opgehelderd:

A. Door gelijkenissen, vers 22. Uw zilver is geworden tot schuim. Deze ontaarding van de magistraten, wier karakter het tegenovergestelde is van dat van hun voorgangers, is een even grote smaad en schade voor het koninkrijk, als het vervalsen van hun munt zou zijn en het veranderen van hun zilver in schuim. Rechtvaardige vorsten en rechtvaardige steden zijn als zilver voor de schatkist, maar als zij onrechtvaardig zijn, dan zijn zij als schuim voor de mesthoop. Hoe is het goud zo verdonkerd Klaagliederen 4:1. Uw wijn is vermengd met water, en is dus smakeloos of zuur geworden. Sommigen vatten beide in letterlijken zin op: de wijn, die zij verkochten, was vervalst, hij was voor de helft met water vermengd, het geld, waarmee zij betalingen deden, was nagemaakt, en aldus bedrogen zij allen, met wie zij handelden. Maar het moet veeleer in overdrachtelijke zin verstaan worden: het recht werd door hun vorsten verkeerd, de godsdienst en het woord van God werden vervalst door hun priesters en tot hun eigen doeleinden aangewend. Schuim kan blinken als zilver, en de wijn, die met water vermengd is, kan de kleur van wijn behouden, maar geen van beide heeft enigerlei waarde. Aldus behielden zij de schijn van deugd en gerechtigheid, maar van geen van beide hadden zij een waar besef of begrip.

B. Door enige voorbeelden, vers 23. "Uw vorsten, die anderen bij hun trouw aan God moesten houden en in onderworpenheid aan Zijn wet, zijn zelf afvallig geworden, en trotseren God en Zijn wet". Zij, die dieven moesten bedwingen en ten onder houden, trotse en rijke verdrukkers, deze ergste van alle rovers, en zij die met opzet hun schuldeisers bedriegen of misleiden, en dus niet beter zijn, zijn zelf metgezellen van dieven, laten hen oogluikend toe, doen zoals zij doen, en in groter veiligheid en met meer succes, omdat zij vorsten zijn en de macht in handen hebben. Zij delen met de dieven, die zij in hun onwettig gewin beschermen, Psalm 50:18, zij zijn lotgemeen met hen, Spreuken 1:13, 14.

(1) Zij hebben niets anders op het oog dan het gewin van hun plaats, hun ambt, om er door eerlijke of oneerlijke middelen zoveel mogelijk voordeel uit te trekken. Zij hebben de geschenken lief, en zij jagen de vergeldingen na, zij zetten hun hart op hun loon, de fooien en emolumenten van hun betrekking, zijn er gulzig naar, en denken dat zij er nooit genoeg van kunnen kregen, zij zullen alles doen, al druist het nog zo in tegen wet en gerechtigheid, voor een geschenk in het verborgene. Geschenken, giften en gaven zullen hun de ogen verblinden voor alle verkeerdheid en hen het recht doen verdraaien, deze beminden zij, joegen zij gretig na, Hoséa 4:18.

(2) Om de plicht van hun plaats of ambt bekommeren zij zich niet, zij behoren hen te beschermen, die benadeeld worden, en kennis te nemen van het beroep, dat op hen gedaan wordt, waartoe anders zijn zij aangesteld? De wezen doen zij geen recht, zij dragen geen zorg voor hen om hen te beschermen, en de twistzaak van de weduwe komt voor hen niet omdat de arme weduwe geen steekpenningen kan geven om de weg voor haar te banen tot hen, en haar zaak te doen behandelen. Diegenen zullen zeer veel te verantwoorden hebben, die de beschermers van de verdrukten behoren te wezen, maar hun ergste verdrukkers zijn.

II. Er wordt een besluit genomen om hun grieven te herstellen, vers 24. Daarom spreekt JEHOWAH, Heere der heerscharen, de Machtige Israëls, die de macht heeft om te doen wat Hij zegt, die heerscharen onder Zijn bevel heeft om Zijn plannen en doeleinden ten uitvoer te brengen, en die Zijn macht zal aanwenden ten behoeve van Zijn Israël: o wee! Ik zal Mij troosten van Mijn tegenpartijders.
Merk op:

1\. Goddeloze mensen, inzonderheid goddeloze heersers, die wreed en verdrukkend zijn, zijn Gods vijanden, Zijn tegenstanders, en zullen aldus gerekend worden, en als zodanig zal er met hen gehandeld worden. Indien het heilig zaad zich verderft, dan zijn zij de vijanden van Zijn huis.

2\. Zij zijn een last voor de God des hemels, hetgeen opgesloten ligt in de uitdrukking: Ik zal Mij verlichten van Mijn tegenpartijders. De Machtige Israëls, die alles dragen kan, ja meer, die alles ondersteunt en staande houdt, klaagt dat Hij vermoeid is door de ongerechtigheid van de mensen, Jesaja 43:24.

3\. God zal een tijd en een middel weten te vinden om zich van die last te ontdoen door zich te wreken van hen, die aldus zwaar drukken op Zijn geduld. Hij spreekt hier als één die juicht in het vooruitzicht ervan. O, Ik zal Mij verlichten! Hij zal de aarde verlichten, ontheffen van de last, waaronder zij zucht, Romeinen 8:21, 22, Hij zal Zijn eigen naam ontheffen van de last van smaad, die er op geworpen is. Hij zal verlicht worden van Zijn tegenstanders door zich te wreken op Zijn vijanden, Hij zal hen uit Zijn mond spugen, en aldus van hen verlicht of ontlast worden, Openbaring 3:16. Hij spreekt er met welgevallen van, dat de dag van de wraak in Zijn hart is, Jesaja 63:4. Als Gods belijdend volk aan Zijn beeld niet gelijkvormig is, als de Heilige Israëls, vers 4, dan zullen ze de zwaarte gevoelen van Zijn hand als de Machtige Israëls, Zijn macht, die voor hen placht aangewend te worden, zal tegen hen worden gewapend. 

Op tweeërlei wijze zal God zich van deze grief ontdoen.

A. Door Zijn kerk te hervormen en goede rechters te herstellen in de plaats van deze verdorvene. Ofschoon er in de kerk zeer veel schuim is, zal zij toch niet weggeworpen maar gezuiverd worden, vers 25. "Ik zal uw schuim op het aller-reinste afzuiveren, Ik zal verbeteren wat verkeerd is. Ondeugd en goddeloosheid zullen onderdrukt, tekeer gegaan worden, niet meer worden ondersteund of beschermd, verdrukkers uit hun ambt worden ontzet, en hun zal de macht worden ontromen om kwaad te doen." Al staan de zaken ook nog zo slecht, God kan ze recht zetten en een grondige hervorming tot stand brengen. Als Hij begint, dan zal Hij een einde maken, Hij zal al het tin wegnemen.
Merk op:

a. De hervorming van een volk is Gods eigen werk, en als het ooit gedaan wordt, dan is Hij het, die het tot stand brengt: "Ik zal Mijn hand op u keren, vers 25. Ik zal voor de herleving van de godsdienst doen, wat Ik in het begin gedaan heb voor de planting ervan." Hij kan het gemakkelijk doen, door het omwenden van Zijn hand, maar Hij doet het krachtdadig, want welke tegenstand kan bestaan voor de geopenbaarde arm des Heeren? 

b. Hij doet het door hen te zegenen met goede magistraten en goede staatsministers, vers 26. "Ik zal uw rechters teruggeven als in het eerst, om de wet te doen uitvoeren tegen kwaaddoeners, en uw raadslieden als in het begin om de openbare zaken te behandelen", hetzij dezelfde personen, die uit hun ambt ontzet waren, of anderen van hetzelfde karakter.

c. Hij doet het door recht en gerechtigheid onder hen te herstellen, vers 27, door de mensen beginselen van gerechtigheid in te planten, en hun leven door deze beginselen te doen beheersen. De mensen kunnen veel doen door uitwendig bedwang maar God doet het krachtdadig door de invloeden van Zijn Geest, als een Geest des oordeels, Hoofdstuk 4:4, 28:6. Zie Psalm 85:11, 12. 

d. De hervorming van een volk zal de verlossing zijn van hen en hun bekeerden, want zonde is de ergste gevangenschap, de ergste slavernij, en de grote en eeuwige verlossing is die, door welke Israël verlost is van al zijn ongerechtigheden, Psalm 130:8, en de gezegende Verlosser is het, die de goddeloosheden afwendt van Jakob, Romeinen 11:26, en Zijn volk zaligmaakt van hun zonden, Mattheüs 1:21. Al de verlosten des Heeren zullen bekeerden zijn, en hun bekering is hun verlossing. Haar bekeerden of haar weerkerenden, zij, die tot haar terugkeren-aldus heeft het de kanttekening. God werkt verlossing voor ons, door ons er voor te bereiden met recht en gerechtigheid.

e. De herleving van de deugd van een volk is de herstelling van zijn eer, daarna zult gij een stad van de gerechtigheid, een getrouwe stad genoemd worden. 
Ten eerste. Gij zult dit zijn de hervorming van de overheid is een goede stap naar de hervorming van de stad en van het land. 
Ten tweede. Gij zult de lof hebben van het te zijn, en een groter lof kan er voor geen stad zijn, dan om een stad van de gerechtigheid geroemd te worden, en de oude eer te herkrijgen, verloren was, toen de getrouwe stad een hoer was geworden, vers 21.

B. Door hen af te snijden, die niet hervormd niet verbeterd willen worden, opdat zij niet overblijven, hetzij als strikken of als ergernissen voor de getrouwe stad.

(1). Het is een algeheel verderf, waarmee hier gedreigd wordt. Zij zullen verbroken worden en omkomen, niet slechts gekastijd of gestraft. Hun uitroeiing zal noodzakelijk zijn voor de verlossing van Sion.

(2). Het is een algemeen verderf, dat over de overtreders en de zondaars samen komen zal, de openbare goddelozen, die alle godsdienst volkomen afgeworpen hebben, en de geveinsden, die onder de dekmantel van een belijdenis van de godsdienst een goddeloos leven leiden, zij zullen samen verdelgd worden, want beide zijn een gruwel voor God beide zij, die de godsdienst tegenspreken, en zij, die zichzelf tegenspreken in hun aanspraken er op. En zij, die De Heere verlaten, aan wie zij zich voorheen hadden verbonden zullen omkomen, bederven, zoals water in leidingbuizen spoedig bedorven is als het afgesneden wordt van de bron. 

Ten eerste. Het is een onvermijdelijk verderf, er is niet aan te ontkomen. Hun afgoden zullen niet instaat zijn hen te helpen, de eiken, die zij begeerd hebben, en de hoven, die zij verkoren hebben, dat is: de beelden, de drekgoden, die zij hebben aangebeden in hun bossen en onder elke groene boom, waarop zij verzot en waaraan zij gehuwd waren, en voor welke ze de ware God hebben verlaten, en die zij heimelijk aanbaden in hun eigen hoven, zelfs toen de afgoderij openlijk afgekeurd werd. Dit was de praktijk van de overtreders en de zondaars maar zij zullen er om beschaamd worden, niet in berouw en bekering, maar in wanhoop, vers 29. Zij zullen reden hebben om er zich over te schamen, want na al het hof, dat zij er aan gemaakt hebben, zullen zij bevinden, dat zij er geen voordeel van hebben, want de afgoden zelf zullen in gevangenschap gaan, Hoofdstuk 46:1, 2. Zij, die schepselen tot hun vertrouwen stellen, bereiden slechts schande voor zichzelf. Gij waart verzot op de eiken en de hoven, maar gij zelf zult zijn:

1\. Als een eik zonder bladeren, verdord en verzengd, van al zijn sieraad beroofd. Rechtvaardig dragen diegenen geen bladeren, die geen vruchten dragen, zoals de vijgenboom die Christus vervloekte.

2\. Als een hof zonder water, waar geen regen op valt, en die ook niet bewaterd wordt met uw gang. Deuteronomium 11:10, die geen fonteinen heeft, Hooglied 4:15, en bijgevolg dor en droog is, terwijl al haar vruchten bedorven zijn. Aldus zullen zij wezen, die op afgoden vertrouwen, of op een vrezen arm, Jeremia 17:5, 6. Maar zij, die op God vertrouwen, zullen Hem nooit als een woestijn voor hen bevinden, Jeremia 2:31. 

Ten tweede. Zij zullen niet instaat wezen zichzelf te helpen, vers 31. De sterke zal wezen tot grof vlas, niet alleen spoedig verbroken, maar gemakkelijk vuur vattende, en zijn werk -zo staat het in de kanttekening- hetgeen, waarmee hij hoopte zich te versterken en te beveiligen, zal als een vonk wezen voor zijn eigen vlas, het in brand steken, en hij en zijn werk zullen samen verbranden. Zijn eigen raadslagen zullen zijn verderf wezen, zijn eigen zonde ontsteekt het vuur van Gods toorn, dat tot in de diepste hel zal branden, en niemand zal het blussen. Als de zondaar zich als vlas, als hooi en stoppels heeft gemaakt, en God zich voor hem maakt als een verterend vuur, wat kan dan het uiterste verderf van de zondaar voorkomen? 

Dit alles nu is van toepassing:

a. Op het gezegende werk van de reformatie in Hiskia’s tijd na de afschuwelijke verdorvenheden van de regering van Achaz. Toen werden Godvruchtige mannen bevorderd, en het aangezicht van de goddelozen vervuld van schaamte en schande.

b. Op hun terugkeer uit de Babylonische gevangenschap, die hen volkomen had genezen van afgoderij.

c. Op het evangelie koninkrijk en de uitstorting van de Geest, door welke de nieuw- testamentische kerk gemaakt zou worden tot een nieuw Jeruzalem, een stad van de gerechtigheid.

d. Op de wederkomst van Christus, wanneer Hij Zijn dorsvloer zal doorzuiveren, de tarwe zal vergaderen in Zijn schuur, en het kaf, het onkruid, met onuitblusselijk vuur zal verbranden.

 
